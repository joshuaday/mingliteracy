:title: 郡太守姜公生祠田記
:author: 李光缙

:body:
姜公守吾郡三年，政成入觀奏最，摧廣東按察司副使以去。郡士民思其德不寘，謀祠公於洛陽之
江上。故事，郡、邑矦去，有功德於民者，設祠祠之，祠必於附郭第一山之麓。洛陽有祠，宋蔡
忠惠公之外無聞焉。其以祠姜公何？歲丁未地震，橋大圮，公捐俸挈力修之，民謂公之功與忠惠
埓也。忠惠公祠開橋岸之南，乃民居輳集之處﹔公之祠起橋樓之右。當波流四虛之間，大盤石
亘江中，嶐與橋齊，廣可數丈，其平如砥，公祠依焉。巍巍瀰瀰，天造地設，出忠惠公祠上，若
增勝矣。葢吾郡士大夫道出橋行，每過公祠下，入謁公，恍若公在事，時接公於堂皇之尊，而道
容睟範，藹然可掬。出凭欄四顧，風辰月夕，雨夜霜朝，景物不同，氣象萬千.或潮至而浪平，
或水涸而石出，或流光若疋練，或號怒以排空。然而，旅客、徵夫、篙師、漁子，車馬安橋，舟
檝安瀾，奚而非姜公之賜也？祠既成，惠邑民德公尤深，相與捐金五十兩，置田十石，擇道士一
人守之。歲度田所入，半給道士食，半儲為父老祝公誕之需，庶幾歲歲祠而勿失。噫嘻！公，今
之忠惠也。公之勳不必待祠而後存，祠亦不必待田而後守。若是者，皆郡人畏壘之意，而豈公南
面不釋然之本心哉！公治事，如農之治畔，以仁為種，以廉為耕，以四书五教為耨，以三尺為
耘。湛恩穢澤，汪洋無際，以七邑間海晏山寧為宇，野棲畝被為田，家絃戶誦為屍祝。故公去而
民不諼，譬公之覆露我民，如洛陽之春，如大海之潤，莫測其涯涘。歲數之所極，譬斯民之竊
竊，欲俎豆公於榱題畝畦之區，猶之操豚蹄荅溝車之歲也。雖然，亦足以觀公之德政與民心矣。
公善治狀，詳祠記中﹔其修橋勤勞，見公自記。余是以不具論，論其所以設祠田者，勒於石。

