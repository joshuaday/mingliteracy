:comment: Gujin tushu jicheng 第 076 冊第 39 頁之 1奉天府部

:title: 曾公生祠記
:author: 盧瓊

:body:
君子之道有三，正志定略仁及眾也，書曰：難大考翼，
不可征定亂，難也。而況倉卒之變乎。維忠以正志耳。
又曰：倚乃身迂，乃心安民，難也。而況遠邇一致乎。維
智以定略耳。又曰：式敷民德永肩一心，民懷難也。而
況久思乎。維仁以及眾耳。三者有一焉，皆足以樹勳
建名，而況兼之乎。此遼之人所以生祀曾公也。公代
巡茲土，遼陽戍卒以撫。臣革之貞厲窮兇者，蝟集為
亂登陴，閉門渙，無統紀公，時自南衛，聞變單騎入城，
諭之禍福，眾心以定。蓋示包荒，用馮河緩窮追之噬，
以散吠聲之黨焉耳。乃上疏曰：群兇干紀，保無他志，
願寬斧鉞以開其悔。制曰：可。既而廣寧撫順相繼以
逞公密布，而陰偵之無測識者，三城首惡同日而俘。
蓋釋壯鳩，受濡慍將欲刑，故宥過始終無咎焉耳。復
上疏曰：倡為亂，略止此，數夫願宥，其餘以安反側。制
曰：可夫以數百里之亂，起於一日，聲色不動，而東顧
之憂以舒，非忠以正志乎。先是羽檄，旁午朝議咸沸，
或謂此而不討恐釀藩鎮之亂。公曰：否。非淮西澤潞
比也。或謂遣使招安，且覘競絿。公曰否，非淳化西州
比也。以是鋒鏑之禍息，而疆境賴以全活者，不啻千
萬計，供億之費，省而公私賴以不困者，亦不啻千萬
計。以東人震驚仰望之私，談笑而揮之，使皆帖於席，
非智以定略乎。寧遠遼之咽喉，東西絡繹，晝夜不息。
苟舉措一失受禍，比他衛尤劇，征討則有毀體裂肢，
逃山逾海之患。遣使則有負曳鞭撻，鬻產市嬰之憂。
今耕而食者，曰公食之也。織而衣者曰：公衣之也。父
指其子祖指其孫曰：公活之也。非仁以及眾乎。其師
生父老相率，而籲於守備，陸繼宗備禦袁東，晹鳩木
礱石立祠於學宮之西，偏貌公之像而徵文於瓊。或
問曰：生祠，古與。曰：古也，禮也，義也。公憫無辜之民，橫
罹斮斫不計生死，禍福以身任之。力請於朝而得免
議民受公之恩，非直欲旦暮見公之容，而又欲使其
子若孫皆知。所自禮以義起，古之道也。昔文潞公澤
及天下洛人生祀於資聖院，張文定弭盜一方，蜀人
圖像於益。遼之禍起於倉卒，深淺成敗，不可測而文
定自外入又得伸縮，自由公視之，大難也。而公才望
日隆安，知不為潞公乎。公諱銑揚州人，石塘其號也。

