
:title: 朱邑侯生祠碑記
:author: 姚弘謨

:body:
廬江朱侯令吾秀水六年勞來不怠所部吏民愛敬之已而侯以治行高第召入為選曹郎當去父老遮道攀轅泣下願侯毋行不可則僉欲上書借侯願得賜璽書進秩賜金令侯長治秀水不可則竊竊然肖侯而俎豆於城之西民之荷鋤插以相事者趾相錯而祠遂成焉祠成宜有記余每覽觀往籍覩古所稱述循吏文翁朱邑之屬多自廬江文翁以寬仁化蜀而朱邑則廉平不苛亦率廩廩有德讓君子之風焉已余登廬山而望廬江其俗寬緩闊達以為地固宜然其慈仁蓋天性也今觀朱侯其外恂恂常若有所避退其中疏朗洞達其為人精敏有智略自部署名曹什物能以小致大因力行之有名實不應必之其所繇常有所更徭既已定輕重各有差有一人獨前爭弗肯服侯應謂之曰爾某所陂山田幾何某所樓臨某街幾何家直累數百金爾避弗任誰肯當任者某人皇恐謝服吏民大驚不知所出咸稱其神明然其治視民如子務在成就全安之時禁網日密民人抵冒相告言罪大姓或以氣力漁閭里吏長短而下戶之猾亦多為懻忮躪大家吏或鼠首不敢詰其虎而冠者以為非武健嚴酷不能勝任而侯獨用寬和為名性仁恕雖當徵斂亦未嘗轻為笞辱其富者以時輸委而貧者與為要期亦未嘗乏絕其奏讞疑獄必前為根株其情實可出者出之，即不可者亦傾意停平之嘗自稱曰吏民所以嘆息愁恨者苦吏急也奈何妄用三尺羅織之耶為令前後凡六年民皆化之夜無犬吠之盜監司上其治行為天下第一天子以侯終長者迺召拜為吏部郎士民因為祠祀之以志思也常攷文翁治蜀吏民立祠堂歲時祭祀而朱北海至謂其子必葬我桐鄉後世子孫奉嘗我不如桐鄉民其子如其言民果為起冢立祠祠祭至今不絕語云不知其官視其民以侯方之一何左券不爽也然三人皆自廬江廬江故多長者良然哉然余比觀世之達人賢士非其貪頑不稱職者一切亦皆彬彬質有其文武焉然頗用殊輔其資如侯之篤行脩潔斯鞠躬君子也其蒙顯號於世有以也夫侯姓朱諱來遠廬江人為萬曆丁丑進士云

