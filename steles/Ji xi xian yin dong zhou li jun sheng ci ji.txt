:title: 績溪縣尹東洲李君生祠記

:body:
甘泉子曰生祠非古也。其衰世之志矣乎。古之任官也，尚德後世之任官也尚力。故古之守令也將以子民。後世之守令也，將以盜民子民者多，故其感也眾。民将曰：『夫皆我父母也，父母奚擇焉？』故不知父母之為恩矣。盗民者多，故其感也獨。民將曰：『夫皆我盗也，父母何去我焉？』夫然后知父母之恩之深矣。是故有民盗者在，民将曰：『时盗曷去諸！计之已幾日幾月幾年矣。其久割我矣。』其去也，民將相率逐盗焉，且擲之石，且掃之迹，惴惴焉惟恐其復来爾也。有民父母者至，民將曰：『父母曷其来暮！計之僅幾月幾日幾时矣，不久惠我矣。』其去也，民将相率攀之轅馬，且脱之靴，且留之衣，且肖之像而繼之養焉，陽陽焉怳若其尚在邇也。此生祠之所由起乎！吾徒茂名有东洲李子邦直汝司，始由東陽移尹於績溪。绩溪巖邑也。汝司莅之，一月而政清，二月而吏治，三月而民安，踰年而民樂，樂而歌之曰：「疇盗我衣？李母蠶之！疇盗我食？李父之植。昔也，頑？，父母我教。」比其遷去，為尚書郎，以贰僕卿也。士民言曰：「夫衣我食我，以安戢我者，罔極之恩等也。其可忘！」相與追思之，追思之而不見，则相与瞻望之，瞻望之不及，則肖其像形，妥之屋楹，儼乎若有见乎其面貌，僾乎若有接乎其容聲。且俾我土我民之子子孫孫永永不忘也。邑许氏金、太學生时潤者，皆尚義士也，以告於甘泉子，請記於祠之石焉。甘泉子曰：「嘻！世無汝司，汝司乃名，非時之幸。嗟哉汝司！政其有成，学其有徵，非斯文之慶欤！」遂为記之，以告来裔云。
