:comment: Gujin tushu jicheng【第 133 冊第 35 頁之 1 ：版面影像】

:title: 都憲陽明王公生祠記
:author: 劉節

:body:
日者，御史中丞陽明王公，奉天子命往撫江湖閩廣
四藩，連屬十餘郡之地，誅惡伐叛，師旅用命不用命
悉得以兵法，便宜從事，制權嚴重，在昔撫臣未有也，
有之自今日始，至下明天子法於諸藩，臬閫衛郡邑
飭紀申，度庶職用肅民，用懽忭士卒立，有生氣時，群
盜四擾，閩為急，提兵往戮之，掃其穴，易若振槁，吾南
安壤地，橫水劇賊謝志山聚黨與盤據之，稱名曰輋
山，溪深阻險惡，攻不可入，往歲大舉為亂，侵上猶攻
城，南康幾陷，犯大庾境，諸鄉落居室，稼穡悉為之有，
公還自師廉其實嘆曰：狗鼠輩亦污吾千刃耶。迺集
克閩諸部伍饗勞之選，厥精銳分布將領為翼，攻計
公徒步率先鋒直擣其前，以奇兵從間道焚藪澤，鳴
鉦樹赤幟劫其後，賊遂潰，一鼓擒之，俘獲無算，橫水
平，用是即其地，計畫為邑，疏於朝，俾吏治之，召故民
及來集者室之畝之，高城深池以衛之，以永奠茲土，
南康邑耆老王貫賢，吳登崇王貫理，吳持瓚輩率相
告曰：曩盜賊為苦患甚劇，邑城圍者過半，使射非中
賊肩，足解去危，禍殆不可言，我都憲王公來拊循我，
有眾親率我子弟斬滅是賊，俾我民安我父母，保我
孫子，利我桑麻， 粟士卒業於校工食力，商賈貨殖
於道罔，虞侮我公萬世之功，在我民者如山峙川，注
永永無斁我民，盍為公久圖之建祠，學宮之東，肖公
像於中，祀公以報公也，祠成謂節辱，從公司馬大夫
後宜記，竊唯歐陽子永叔以通今博古，為高濟時行
道為賢，犯顏敢諫，為忠君子，謂宋之元氣在廬陵，謂
永叔也，公稟氣完粹志向剛勇，以至聖大賢為師，養
心之學洞視千古，士自功名而下不齒也，當在司馬
時，逆瑾始用事械繫臺，諫人莫敢言，公抗疏力救之，
下詔獄，廷笞幾死，不死謪貴陽，下吏窮理，盡性之學，
益造精蘊，起為吏部郎，進卿太僕，鴻臚講學之士，四
方日集，每語及天下事，行能善者躩然喜，否則憂形
於色，食寢殆廢，救時敢諫之風直追往哲，而篤志於
道優入濂洛之域，與支離空虛之學實相鑿枘，議者
謂今日休明累，洽亨泰隆平，賢才濟濟，以楨王國而
元氣之屬如廬陵者，意有所在其然邪，吾郡蕞爾一
邑，倘師旅制勝有文者，餘事也，公修仁義習詩書禮
樂，一旦用武，遏強寇風驅雷掃，不遺餘力，使進而宰
天下，詰戎兵威制四方，雖古之專征敵愾，幹不庭以
式闢疆土，可也，顧茲祠宇聿崇具瞻依於我郡，邑同
若民志不可逆，抑然功在捍患，揆諸祀典，符合無替，
蘇明允不云公，則何事於斯於我，心不釋然，使人存
之於目，思之於心也，於乎盡之矣，公餘姚人，字伯安，
學者稱為陽明先生，名業方，重視迺考冢，宰公為有
光云。

