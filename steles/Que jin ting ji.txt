:title: 卻金亭記

:author: 傅鎮

:body:
縣治迤東五里許，是為榕溪，即今迎送之路，相傳故令尹張公卻金處也。榕溪荒落無亭，由令尹公卻金始亭，亭因以名。按，公諱遜，字時敏，常之毗陵人也。成化九年，歌鹿鳴而來，開誠布公，湛恩貞守，都鄙不凡，上下和洽，於是始揭於扁曰：『民不畏吾嚴而畏吾廉，不服吾能而服吾公。』公則能生明，廉則民不擾，斯足以知公之政己。未幾銓司嘉其賢，擢知福寧州去。去之日，百姓攀號不欲去，行間有數十老人為齎金數斤，從榕溪來贐之，公辭焉。既又至洛陽，至三山，公皆一一慰遣之。今亭下有碑，大書張公愛民父母數字，迺耆老蘇存明輩所樹也。惜時無能張大其事，公之德政於石竟不傳。嗣吏有聲於郡若縣，又概為之立石，參附其中，遂使四方賓客往來歷於斯亭，雖欲循名核實，莫知是誰，誠可恨也。嘉靖十九年，侍御王君按治之三月，道經焉，顧以問楊丞清曰：『卻金為誰？得非餘鄉先達時敏公者乎？往大保秦鳳翁為餘言之，不虞今之歷於是邦也。厥徽備矣，而使之浸久無傳，可乎？』於是，傅子聞之曰：『美哉！觀風乎為善者力矣。』夫風者，勸之所由生也。勸將來而以勸諸往者也。故聞風激烈廉貪立懦者，君子之介行也﹔入疆問俗弔古懷賢者，上士之達觀也。且夫感勸之義，是烏可少哉？余閱《漢紀》，蓋至於劉寵被徵，去而與會稽父老相慰勞，雖問遺不以為嫌。今讀其書，想見其人，以榕溪事觀之，古今人用心豈異也？夫同敝也久矣。往長吏誅求日富，龜貝、金玉、錢帛之征，有不當意即日撻而求其應也，而況不受其餽乎？百姓苦於輸給，惟恐其長吏去之不遠也，而況攀號與相慰乎？嗟夫！前事不遠，後事之師。吏兹土者，可以聞風而起矣。今天子擇令，以牧其民，如植苗望其達也。王君奉命誅墨褫奸，以肅百僚，譬之力田，培植芟夷，勿使其或妨之，而又表往以勸來，揚一以風百。登斯亭也，循名摭實，勃焉若有興者，伊誰之使哉？或曰：『張侯距今七十餘歲，若政與行，又時時見於故老論說，觀風氏而有采也，以登之史，俾後君子得覽觀焉，為劉為張，亦可也。公仕至福州守，同人春秋祀之，今不朽云。

