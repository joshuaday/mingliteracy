:title: 陳紫峰祠記
:author: 黃鳳翔

:body:
國之大事在祀，蓋自古記之。而黌宮之祀典，主於表章先哲，以揚勵世風，尤莫有嚴焉者矣。殷設學曰『瞽宗』，使有道德者為師焉。沒而祭之，以為樂祖。周設『三老』、『五更』與太學，其禮教隆然粲也。而又祀先賢於西，祀之庠，蓋孔氏所謂天下之大教也。夫春夏秋冬，絃誦詩書之備法，籩豆、簠簋、鐘鼓、管磬之備物，步趨周折，登降揖讓之備文，其為教也人人所共知，乃獨謂既沒之祀為足以教天下也。兹其故豈易言哉！人情激於有所觸，而怠於無所勸。彼其旌別於宮牆俎豆之間，使能聞且見者艷羨而興起焉。是激動人心之大權，而殷周之典所以為備也。我國家稽古定制，廟學中設鄉賢祠，將擇其德業學問卓為儀表者而祀之，即古瞽宗、西庠之遺規。顧甄覈甚嚴，法私相襲，既非所以明祀典之重。矧有曠世賢哲，翹然挺生於兹世，上之有功於聖經，而下之有關於風教者，詎可概以常典施之哉！某自年少時輒聞，吾邑有陳紫峰先生者，今世明賢也。先生潛心理學，博綜經傳，而尤邃於易。嘗從虛齋蔡先生問業，蔡先生特所獎許，每剖釋疑義，冥探奧×，必於先生焉。証之，若程門之楊中立，朱門之蔡元定也。諸所著述，咸足羽翼傳注，而發其所未發。至於棄官顧養，再徵不出，飄然逍遙於物外，而不知有可慕之祿爵，尤為足以立懦而廉頑。知先生者，謂其有避世之深心，而非玩世；無道學之門戶，而有實學，此百世定論也。先生之歿，有司既采輿議，列祀之黌宮矣，然景行私淑之士猶謂不滿崇尚之意，始議特祠如蔡虛齋先生例。而學有隙地一區，堪卜建如式，殆若天造地設以遺之今日者，始議於郡守朱公炳如、邑令黃侯金色成，於按院劉公良弼、督學宋公豫卿郡守姚公光泮。而邑令曾侯士楚實助鍰金，以襄厥事。二百年來未有之曠典，於今始備。熒熒奕奕，即黌序亦為之生邑矣。


