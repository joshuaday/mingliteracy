:title: 李公生祠記
:author: 王都
:comment:
Gujin tushu jicheng【第 072 冊第 49 頁之 1 
BZ Shunde fu  

:body:
洪荒之世，洪水為災。禹宅司空，誕膺治水之責，惟時
衡衛既從，大陸既作，馴是以往，至於降丘宅土，地平
天成，以故後世觀河洛而思功者，乃曰：微禹吾其魚
乎九峰。註書謂大陸即今邢趙深三州之地，鉅鹿隆
平寧晉等處為三州之屬邑。按《許氏說文》：鉅，大也。古
者，鹿陸通用，則鉅鹿大陸一也。肆今地勢窪下，斥鹵
沮洳，愚鄉鄰之，萑荻菰蒲，黃茅白葦，灌極目。秋霖
暑雨，百川灌河，澒洞無涯，不辨牛馬。奔騰洶湧，水天
一色，海若馮夷，揚威簸蕩。固有神懾而魄喪者矣。況
望其奠生而安居者哉。其有垣墉塗蔇者，以為幸矣，
況望其樹稼粒食者哉。迨隆慶六年壬申，父母漢中
李公憫其陷溺，以為三邑之民，歲至興訟，至有挾弓
矢戎器，周旋從事於決口之間。是豈民之自作不靖
者哉，亦以利害切身，故不自有其生耳。於是聞之監
司，報可，乃身親其間，具畚鍤，程工度，賦力役，儲土石，
飭隄堰，時蓄泄。旱則引之而使溉，澇則導之而使流。
天時有相，地利有成，人力有績。不屑仍其弊而乃去
其艱，不惟去其艱而且獲其利。可見公經綸之方，康
濟之猷，所以承流宣化，而不負師帥之大任者也。鉅
鹿之民方，將久沐公之德澤，銓部佳公績最，擢守深
州。雖相去伊，邇然申畫郊圻各有分守，則民之戴公
之德者，不足以償其去之之惜也。鄉民谷悅孟等思
公之深，感公之至，乃相與立祠作主碑於地，以永公
之思焉。相率以白於幕尹王公應奎。王公曰：李公之
撫爾民，真若痌瘝之在身爾。民不以公之去留而替
其心，爾民其義哉。祠成，礱石介愚之表兄、儒生張治
教問記於愚。愚以禹之治水，而開世道之一治，固卓
乎為萬代之瞻仰矣。至於白圭治水，孟子以鄰國為
壑，病之。蓋治水一也，相於時，協於勢，權其利害，順其
自然。是固君子之所歆艷者也。蓋勢之所在，貴斟酌，
以求當時之所在。貴度量以合宜，斯固無惡於行水
者也。若圭之所行者，未見耕穫之利，而先罹昏墊之
危，未獲衽席之安，而先毒魚鱉之酷，此固君子之所
不與者也。公之利民者，固將等西門豹之渠鄴，史起
之引漳，蒍賈之勺陂而上之，夫豈止鄭國之鑿涇而
已哉。唐山之於鉅鹿，均統順德，愚稔公之善政，昔人
謂河闊九里，固公之餘波所及也。畀悅孟等而刻之，
以溥公之餘澤，可焉。從事間代政者，安邑仁山孔公
適至，悅孟等以其事白之。公欣然曰：前事之不忘，後
事之師也。愚於是嘉李公之福民，孔公之協恭，至公
之永德，悅孟等之知報，固三代直道而行者也。孰謂
不足以追隆古之治哉。孔公，又愚宦遊之故人也。學
富而才雄，守廉而德粹。諒必有以匹休於公矣。故不
辭而記之。其同事者之姓氏，工役者之廩餼，陶甓者
之多寡，則列於碑陰。
 

