:title: 郡守侯公生祠碑記幷詩
:author: 范言

:body:
吾郡雅崇直道，蓋有三代遺風焉。太守蒞郡，初，迎謁慶問，罔敢弗虔，去而感之，則建祠立碑，肖像秩祀，以圖不朽。其或恣睢骫骳，則碩鼠大東得以鼓舌而巷議之。上抗權利，下愧私呢。美刺抑揚，曾無忌諱。其亦直而過於激者哉。守之賢者，在憲皇帝時，則有若陽城楊公繼宗，蒞任九載，官舍蕭然，一意以約己欲民為務，併夏稅與秋徵，給月糧於貧匠，剛明清介上徹宸聰精誠格天嘉禾呈瑞終都御史，郡人懷思，里聚而野祭焉，諸生懼其凟也，始請祠諸郡城，載在祀典。毅皇帝時則有若貴溪徐公盈，勵士勸農、明法飭禁。聖駕南巡，逆藩倡亂，列郡騷動，嘉独晏如，公之貺也。亡何被讒。去，郡人伏闕訟冤者，再獲復任，加級。今上皇帝時，則有若進賢何公祉，以前給事中罷去。治郡不久而清潔。方嚴視二公無愧焉。今並祠西郭，龍淵之上，萬安劉公悫，清謹剛介，海寇薄城下，書夜巡陴，間衣不解帶者。累月供餉百出，未嘗科及小民。士民德之，祠祀城中，顧褊隘未稱耳。繼是則有若掖川侯公東萊，敏達爽明。祛吏弊恤民，隐恩覃七邑，麥獻兩岐，其治行之著，吾不知其與四公者相上下。而築城斯舉，永世攸賴。高墉懸壁嚴柝重關。且工集私傭費儉，公帑民不勞而事集功，亦偉哉。昔周城洛邑聿脩元祀而捍患定國法施於民，亦祭法之所必舉也。歲甲子，父老因擇地於徐何二祠間，而倪有孚、有觀割田十畝以供岁祭。先是，徐何二祠成，守僧戒性受田六十四畝奉香火。茲三祠者，永永鼎恃矣。明興二百年，賢守蓋殊不止。是久而論定殆有俟焉。系之詩：城之東兮，澄霽扶桑，載陽滄海無際。我登我歌，旭望且跂。城之西兮，阜成大田，既獲廩高如京。我登我歌，日兮且憑。城之南兮，南薰谷風，飄飄湖水沄沄，我登我歌，阜財解愠。城之北兮，拱極五雲，英英雙闕奕奕。我登我歌，庶貽寵澤，石可穿，城不可遷。伊人之功，與之俱延功，俱延免置肅肅雉堞可從城不可圮。伊人之思，曷其有已。思無已，宗子是翰，哲人是使，萊之山高，大勞小勞膏憂心忉忉，掖之水深，有沙有今，使車載臨，式慰我心。
