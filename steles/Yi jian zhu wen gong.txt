:comment:
[1] represents a character I cannot identify: it looks rather like a 卑, but since it does not appear in any of the primers, it's presently a non-issue.

[?] represents characters too faded to identify. - Jenny


:title: 移建朱文公祠記
:author: 陳仲述

:body:
晉江為泉州附邑。邑學舊為泉山書院，朱先生祠在焉。今改為學，於是?文公舊像置明倫堂上，師生講肄雜處，無以示尊崇之意。洪武戊辰，縉雲鍾道元以御史按事至泉，請學宮，躋講堂，顧瞻有不豫色，謂：『文公先生，天下萬世所宗承，況斯邑為過化之地，祀於學以風勵後生，宜尊且嚴。祀無專所，其可乎哉？』時襄城王敬適典文教，白於邑丞常守雍，卜禮殿後隙地，則為祠以專祀公，議以克合。於是，掩除糞壤，疏剔榛荒，辰日既良，以經其始，越明年告成。凡若干室，幽幽秩秩，有廡有堂，?舊像置祠中，儼乎如生人正坐堂上。學士大夫來遊來歌於斯者，拜 謁祠下，如親嚴師，亦莫敢不敬焉。予時繼道元亦來，王君白其事，且屬予記。予惟諸君知崇朱子之祠，斯知學朱子之學。士生斯世，不欲為聖賢則已，如欲為聖人、賢人，舍朱子無以逕。粵自人文肇開，五、三、六經載籍之傳不可尚巳，乃篤生尼父於周室東遷之際，以集其成。斯文之興喪，天實為之，豈苟然哉！夫何秦人暴戾，難除篇籍，大道之緒日泯。兩漢之士，喙喙爭鳴，至周、程、張、邵諸儒出，得不傳之學以相授受，天又篤生朱文公於有宋。南渡之時，以折其衷。天之興起斯文，謂無其意，可乎？於東遷生孔子，於南渡生朱子。孔子不得其位，朱子亦不大顯庸於時。蓋俾之立言垂範，扶植人綱人紀於衰世，皆天也。今士大夫咸知孔子之道不可一日無，一日無則生之理幾熄。朱氏之學，孔子之道之寓，求觀孔子之道，必自朱子始。苟為不然，如適燕而南其旆，適越而北其轅，其可至哉！此朱子為有功於名教，在吾徒為千萬世罔極之恩也。予也少，有志於朱學，而弗窺其堂，無以塞王君請。雖然，朱子之書家傳人誦，[?][?]昭列，粲然若繁星之麗天。有志於學者，可求而得之，又奚[?][?][1]遂書以為記。

