:title: 興化郡守王公遺愛碑記

:author: 鄭紀

:body:
士大夫出為君用，皆欲澤被當時，名垂後世，然亦顧其所遭遇如何，不可必得也。世有抱設施經濟之材，威雷霆，澤霖雨，而置其身於喦坑棘梗之地，令之不行，禁之不止，雖家喻戶曉，亦無如之何，是地之負人也。或有畏法向善之邦，家詩書，戶禮教，而吏之以殘墨庸陋之夫，民疲而故擾之，民羸而又獵之，雖良阜之家，未免去而流徙，起而為盜，是人之負地也。地負人者十一，人負地者十九。若太守王公之於莆，其庶幾兩無所負乎？公諱弼，字存敬，係貫階封已備周方伯梁石所撰墓表，不重出，此特推本其家世始末，為莆人道焉。公之祖南耕處士，以禮義倡宗族，立祠堂，置祭田，訓子婦耕讀蚕績，禁止奢縱，家門之內若朝廷然。父和州判官，急流勇退，以養二親，申明家訓，視南耕尤謹。臺人論士夫家法，必首王焉。公為童冒卯時，耳目所見，已拍拍滿懷。及登進士，出宰溧水，不假刑威，而吏畏民懷，召為刑部主事。時畿人有獻民田於戚里者，上命公覈，公劾戚，按版田悉還民，廷議多之。弘治庚戌，莆郡守缺命，公來守，下車首以抑強扶弱、培植善類為務。倣古保甲法，里設正副，以領編戶。鄉有訟，先就其曲直，不服則直於官。遵時制建學。郡城中禮孝友篤之行之士，劉子賢於中選，子弟俾受其葉，禮教大行，莆俗丕變。民間有孝子節婦，未得聞於朝，先榜其門庭以獎之。鄰郡有水口驛，人少役多，鎮藩欲割莆之編戶助之，公曰：『吾郡二驛，民且不堪。』遂疏於朝罷之。漳冠起，鎮藩議徵丁壯於莆，公又曰：“設丁壯者，為各守其土地。冠在漳，徵於莆；冠在莆，則將誰徵耶？』力陳不可，議乃止。丁巳春，公書績於京，戊午秋還。十月省參，得疾歸，遂不起，實是月二十四日也。是日，闔城為之徙市，舂不相，巷不歌，吏民耆老匍匐赴哭者，郡廷不能容。越月訃至家，和州公遣其伯兄焕與冡子坊來歸其櫬，郡民欲弗與，曰：『客死客葬，禮也。公去，如吾民之哀思何？』諸官僚折以大義，不得已，迺乞留衣冠以葬，煥、坊許之。迺制棺柩，納衣冠於中，如公在。殯時，卜地於前故守李公春之墓左，擇日舉柩往葬。闔城內外隨舉哀者，縞素弊野。既成墳，迺作亭與其南，立碑以表之，名曰『遺愛』，父老相率請文為記。予以天下事有似偶而非偶者。按莆郡誌，國朝洪武十三年，開封有李公春者守莆，卒，士民卜地城南莜塘山之原，留衣冠藏焉。去今百一十年，墓復與墟者久矣。公往歲閱誌得知，親詣墓所，剪荊榛，立石以表之。自是，莆民追慕如新。詎意才二三年間，公遂與之麟穴耶？因攷李公績，修堰築城，民多德之，然政尚寬平，未必如公之精明果毅，然遺愛之在民者，亦大略相似。夫事之偶與不偶在天，皆有成數，不必泥也。但公之生，不負莆人；公之歿，莆人豈負公耶？遂書之以告繼公之守莆者。
