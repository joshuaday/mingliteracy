:comment: 無 is sometimes written as 无. 
***********

:title: 南安邑侯唐公生祠碑 
:author: 陳讓

:body:
南安令唐公名愛，字有德，號婁江，江蘇嘉定人。登嘉靖辛丑進士，宰兹邑三年，欽召內補。去之日，君子執爵餞於郊，小人簞食送於野，兒童擁車轍先後。遠者百里，老弱不能百里，亦二三十里。返舍於潘山之上，相顧而語曰：『自此官到任，無二三之令，無紛紛之政，无二三之征、追呼之吏、冤滯之獄。清德之愛，從來未嘗有此官也。』皆對曰『然」。又相顧而語曰：『此官今已去，百不可留。惠在吾民，曷云能忘？恩在吾民，曷云能已？惟立祠塑像祀之，庶幾朝夕若或見之，答惠愛而永民思。其於國家勵庶官、子惠元元之意，亦有所贊發，後世有述矣。皆對喜曰：『然』。相地潘山通衡之南，捐資市材，會工為堂三間，崇以榱題，中塑公像。遠近來觀，莫不歡喜曰：『有我父母唐公矣。』有未肖則令工易塑，至肖則又歡喜羅拜。公得民若是其深，必於聚其外欲，勿施其所惡。得其心。百姓至愛，一念至誠，惻怛之微，與民感通無間。不然，豈可以聲音笑貌為哉？耆民某生員某謁予，言公美政，不可殫書。今撮其大而可書者：清鹽戶詭奇，以免借編；計畝均糧，以省賠征﹔折糧省運，以餌侵漁；歲省民數千金額。乞一言，以永諸石。予嘗得觀婁江之政之美。婁江之可思者，正在於可書不可殫書之間。叫三言者，尤公聚其所欲，勿施其所惡之大端實政。以傳舍視官之吏，思慮皆不及此，知及之亦漫不肯為，卒沮焉而不敢。惟公獨觀於利害之原，冒浮議，一澡滌而釐正之。小民得其所欲，喜若更生。大家違其所咈議，然皆信公心無私。君子行政必先無告，而後富人。興革之始，未有無咈議者。惟有受惡無私之心，可以俟後傳遠。必有咈議，然後此心可得而見。苟此心不信於民，雖無咈議君子，必不肯以彼而易此。不但咈議，縱改公之政，小民失其更生之歡，大家失其無私之信，得失之際，是又在彼而不在此也。今小民悅其惠，大家信其心，則公之道，其所行也遠矣。公好深沉之思，宰官百里，而心無一時不行乎百里之內。為政三年，其為民慮，每及乎千百世之遠。神思運行乎千百世之遠者，無一日不在乎武榮百里之封。愛民一念，出於至誠，惻怛之微，與民感通合一﹔則其享百里之祀，以至於千百世之遠也，豈逾德哉？昔羊叔子守荊州，強魏窺吳，至誠一念，洋溢人心，登峴山墜淚一點，至今人思之不忘。杜元凱勒功二石：一置峴山，一投漢水。而人思元凱不若叔子之為深。蓋元凱之用在跡，叔子之用在心。天理不落形器，貞珉固形器。吾文公碑，以公之心理神思在南安，不落形器也。

